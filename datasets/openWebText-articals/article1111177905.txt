Lovitură dură pentru actualul primar al municipiului Beiuş, Adrian Domocoş, care candidează ca independent, pentru un nou mandat. Înalta Curte de Casaţie şi Justiţie l-a condamnat, vineri, definitiv, la închisoare cu suspendare, stabilindu-i atât interdicţia de a fi ales, cât şi pe cea de a ocupa o funcţie publică.

Reducere pentru "turnător"

Sentinţa a fost dată în dosarul "Top Construct", în care primarul de Beiuş fusese condamnat în primă instanţă la 2 ani şi 4 luni închisoare cu suspendare. În apel, completul de cinci judecători de la Înalta Curte a descontopit pedeapsa rezultantă stabilită de prima instanţă în pedepsele componente şi le-a redus.

Magistraţii au reţinut în sarcina primarului beneficiul acordat celor care colaborează cu organele penale, şi anume faptul că "a facilitat identificarea şi tragerea la răspundere" a altor inculpaţi, Domocoş fiind, se ştie, denunţător în dosarul pe care DNA l-a întocmit prim-procurorului suspendat al Parchetului Beiuş, Gligor Sabău.

În concret, instanţa supremă a redus, de la 2 ani închisoare, la 1 an şi 10 luni închisoare (cu menţinerea pedepsei complementare de 1 an a interzicerii exercitării unor drepturi), sancţiunea pentru înşelăciune, respectiv de la 1 an închisoare, la 9 luni închisoare, cea pentru fals în înscrisuri sub semnătură private, contopindu-le apoi şi dispunând ca Domocoş să execute pedeapsa cea mai grea, plus o treime din cuantumul celei de-a doua pedepse.

Gata cu Primăria!

"Inculpatul Domocoş Adrian Nicolae urmează să execute în final pedeapsa rezultantă de 2 ani şi 1 lună închisoare şi 1 an pedeapsa complementară a interzicerii exercitării drepturilor prevăzute de art.66 lit.a, b şi g Cod penal", au stabilit magistraţii.

Cele trei drepturi interzise lui Domocoş sunt: dreptul de a fi ales în autorităţile publice sau în orice alte funcţii publice; dreptul de a ocupa o funcţie care implică exerciţiul autorităţii de stat; dreptul de a ocupa funcţia, de a exercita profesia sau meseria ori de a desfăşura activitatea de care s-a folosit pentru săvârşirea infracţiunii.

Asta înseamnă că edilul nu mai poate fi ales într-un nou mandat. Potrivit judecătorului Florina Crişan, preşedintele Biroului Electoral Judeţean, dacă totuşi Domocoş va fi candidatul care va obţine cele mai multe voturi, mandatul acestuia nu va fi validat.

Curtea a menţinut celelalte dispoziţii ale sentinţei penale apelate, inclusiv suspendarea executării pedepsei lui Domocoş pe durata unui termen de supraveghere de 4 ani, respectiv a respins, ca nefondate, apelurile declarate de DNA (care dorea majorarea pedepselor inculpaţilor) şi apelurile celorlalţi inculpaţi, care au rămas cu pedepsele anterioare. În consecinţă, câteva VIP-uri controversate ale Beiuşului vor merge la puşcărie...

Gaşca penalilor

Fostul primar PSD al Beiuşului Nicu Silviu Odobasianu va face 4 ani de închisoare cu executare, pentru infracţiuni precum înşelăciune şi uz de fals. Patronul firmei Top Construct, Ciprian Berindea, a încasat 5 ani şi 9 luni după gratii, pentru infracţiuni ca instigare la fals în înscrisuri sub semnătură privată, înşelăciune şi fals material în înscrisuri oficiale. Nicolae Virgil Pancu, şef de lucrări al firmei Top Construct Grup, a primit 4 ani şi 4 luni închisoare, pentru complicitate la înşelăciune, fals în înscrisuri sub semnătură privată, Gelu Laurenţiu Hasan, responsabilul de proiect din cadrul Primăriei Beiuş, a fost condamnat la 4 ani şi 6 luni închisoare cu executare, pentru complicitate la înşelăciune, fals intelectual, fals în înscrisuri sub semnătură privată, iar Emil Gheorghe Oaie - pe atunci şef Serviciu Investiţii (acum simplu funcţionar) - a fost condamnat la 4 ani şi 2 luni închisoare, pentru complicitate la înşelăciune şi fals în înscrisuri sub semnătură privată.

PSD-istul Viorel Iuhas, fost viceprimar şi preşedinte al comisiei de recepţie a lucrărilor, acum director tehnic în cadrul Administraţiei Bazinale Ape Crişuri, a încasat 3 ani şi 10 luni închisoare, pentru săvârşirea infracţiunilor de complicitate la înşelăciune şi fals în înscrisuri sub semnătură privată. La fel, dirigintele de şantier Nicolae Sotoc a încasat 4 ani închisoare cu executare, pentru complicitate la înşelăciune şi fals în înscrisuri sub semnătură privată.

Contabila şefă şi directoarea economică a Primăriei Beiuş, Maria Ioana Nicolae, a primit 2 ani, 10 luni şi 20 de zile închisoare, cu suspendare, pentru complicitate la înşelăciune şi fals în înscrisuri sub semnătură privată şi fals în declaraţii. Tot cu suspendare, la câte 2 ani şi 3 luni, au fost condamnaţi, pentru infracţiuni de neglijenţă în serviciu, fals intelectual, şi membrii comisiei de recepţie: Gigel Mihailovici (acum pensionar), Maria Ramona Clintoc, Dorina Gabor, Mircea Boloş şi Octavian Codreanu (fost consilier local).

Şi fostul viceprimar, acum deputat, Gheorghe Costin, a încasat 2 ani şi 8 luni închisoare cu suspendare, pentru înşelăciune şi fals în declaraţii sub semnătură privată.

O altă inculpată din dosar, Iancu Olimpia Mirela, director al BRD Oradea – Agenţia Gojdu, a fost condamnată la 1 an cu suspendare, pentru complicitate la înşelăciune.

Tuturor celor condamnaţi cu suspendare li s-a aplicat pedeapsa complementară de interzicere a unor drepturi şi au fost obligaţi fiecare la 60 sau 90 de zile de muncă în folosul comunităţii.

Escrocherie de "top"

După cum BIHOREANUL a mai scris, dosarul priveşte o escrocherie comisă de compania Top Construct, după ce, în 2007, a reuşit să pună mâna pe un contract de reabilitare a reţelelor de apă şi canalizare din Beiuş, în valoare de peste 4,5 milioane de lei, plătit din fonduri ale Ministerului Mediului şi din bugetul local.

Din suma totală, firma a încasat, în perioada 2007-2008, aproape 2 milioane de lei în baza unor documente falsificate, care atestau finalizarea unor lucrări prevăzute în contract, în realitate neexecutate. În plus, folosindu-se de un document fals purtând antetul şi ştampila Primăriei Beiuş, administratorul Top Construct a lichidat şi depozitul bancar de 750.000 lei reprezentând garanţia de bună execuţie a lucrărilor.

Citiţi pe această temă şi articolele:

Alianţa hoţilor: De ce au fost trimişi în judecată primarii şi viceprimarii penali de la Beiuş

Fără ruşine: Preşedintele PNL Cornel Popa, la braţ cu proaspătul condamnat penal Adrian Domocoş (VIDEO)

Beiușenii condamnați cu executare în dosarul “Top Construct”, între care și fostul primar PSD Silviu Odobasianu, au fost încarcerați